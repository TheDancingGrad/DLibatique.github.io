// Achilles makes a final retort.

    τὸν δ’ ἄρ’ ὑποβλήδην ἠμείβετο δῖος Ἀχιλλεύς·
"ῆ γάρ κεν δειλός τε καὶ οὐτιδανὸς καλεοίμην,
εἰ δὴ σοὶ πᾶν ἔργον ὑπείξομαι, ὅττι κεν εἴπῃς·
ἄλλοισιν δὴ ταῦτ’ ἐπιτέλλεο· μὴ γὰρ ἐμοί γε (295)
[σήμαιν’· οὐ γὰρ ἐγώ γ’ ἔτι σοὶ πείσεσθαι ὀίω].
ἄλλο δέ τοι ἐρέω, σὺ δ’ ἐνὶ φρεσὶ βάλλεο σῇσιν·
χερσὶ μὲν οὔ τοι ἐγώ γε μαχέσσομαι εἵνεκα κούρης,
οὔτε σοὶ οὔτε τῳ ἄλλῳ, ἐπεί μ’ ἀφέλεσθέ γε δόντες·
τῶν δ’ ἄλλων ἅ μοι ἔστι θοῇ παρὰ νηὶ μελαίνῃ, (300)
τῶν οὐκ ἅν τι φέροις ἀνελὼν ἀέκοντος ἐμεῖο.
εἰ δ’ ἄγε μὴν πείρησαι, ἵνα γνώωσι καὶ οἵδε·
αἶψά τοι αἷμα κελαινὸν ἐρωήσει περὶ δουρί.”

// Chryseis starts on her homeward voyage. The soldiers
make themselves clean of the plague.

    ὣς τώ γ’ ἀντιβίοισι μαχεσσαμένω ἐπέεσσιν
ἀνστήτην, λῦσαν δ’ ἀγορὴν παρὰ νηυσὶν Ἀχαιῶν. (305)
Πηλεΐδης μὲν ἐπὶ κλισίας καὶ νῆας ἐίσας
ἤιε σύν τε Μενοιτιάδῃ καὶ οἷς ἑτάροισιν·
Ἀτρεΐδης δ’ ἄρα νῆα θοὴν ἅλαδε προέρυσσεν,
ἒν δ’ ἐρέτας ἔκρινεν ἐείκοσιν, ἒς δ’ ἑκατόμβην
βῆσε θεῷ, ἀνὰ δὲ Χρυσηίδα καλλιπάρῃον (310)
εἷσεν ἄγων· ἒν δ’ ἀρχὸς ἔβη πολύμητις Ὀδυσσεύς.
οἳ μὲν ἔπειτ’ ἀναβάντες ἐπέπλεον ὑγρὰ κέλευθα,
λαοὺς δ’ Ἀτρεΐδης ἀπολυμαίνεσθαι ἄνωγεν.
οἳ δ’ ἀπελυμαίνοντο καὶ εἰς ἅλα λύματ’ ἔβαλλον,
ἔρδον δ’ Ἀπόλλωνι τεληέσσας ἑκατόμβας (315)
ταύρων ἠδ’ αἰγῶν παρὰ θῖν’ ἁλὸς ἀτρυγέτοιο·
κνίση δ’ οὐρανὸν ἷκεν ἑλισσομένη περὶ καπνῷ.

// At the bidding of Agamemnon, his heralds visit the lodge
of Achilles and lead away, without resistance, the
maiden Briseis.

    ὣς οἳ μὲν τὰ πένοντο κατὰ στρατόν· οὐ δ’ Ἀγαμέμνων
λῆγ’ ἔριδος, τὴν πρῶτον ἐπήπείλησ’ Ἀχιλῆι,
ἀλλ’ ὅ γε Ταλθύβιόν τε καὶ Εὐρυβάτην προσέειπεν, (320)
τώ οἱ ἔσαν κήρυκε καὶ ὀτρηρὼ θεράποντε·
    "ἔρχεσθον κλισίην Πηληιάδεω Ἀχιλῆος,
χειρὸς ἑλόντ’ ἀγέμεν Βρισηίδα καλλιπάρῃον.
εἰ δέ κε μὴ δώῃσιν, ἐγὼ δέ κεν αὐτὸς ἕλωμαι
ἐλθὼν σὺν πλεόνεσσι· τό οἱ καὶ ῥίγιον ἕσται.” (325)
    ὣς εἰπῶν προΐει, κρατερὸν δ’ ἐπὶ μῦθον ἔτελλεν.
τῶ δ’ ἀέκοντε βάτην παρὰ θῖν’ ἁλὸς ἀτρυγέτοιο,
Μυρμιδόνων δ’ ἐπί τε κλισίας καὶ νῆας ἱκέσθην.
τὸν δ’ εὗρον παρά τε κλισίῃ καὶ νηὶ μελαίνῃ
ἥμενον· οὐδ’ ἄρα τώ γε ἰδὼν γήθησεν Ἀχιλλεύς. (330)
τὼ μὲν ταρβήσαντε καὶ αἰδομένω βασιλῆα.
στήτην οὐδέ τί μιν προσεφώνεον οὐδ’ ἐρέοντο·
αὐτὰρ ὃ ἔγνω ᾗσιν ἐνὶ φρεσὶ φώνησέν τε·
    "χαίρετε, κήρυκες, Διὸς ἄγγελοι ἠδὲ καὶ ἀνδρῶν·
ἆσσον ἴτ’· οὔ τί μοι ὔμμες ἐπαίτιοι, ἀλλ’ Ἀγαμέμνων, (335)
ὃ σφῶι προΐει Βρισηίδος εἵνεκα κούρης.
ἀλλ’ ἄγε, διογενὲς Πατρόκλεες, ἔξαγε κούρην
καί σφωιν δὸς ἄγειν. τὼ δ’ αὐτὼ μάρτυροι ἔστων
πρός τε θεῶν μακάρων πρός τε θνητῶν ἀνθρώπων
καὶ πρὸς τοῦ βασιλῆος ἀπηνέος, εἴ ποτε δὴ αὖτε (340)
χρειὼ ἐμεῖο γένηται ἀεικέα λοιγὸν ἀμῦναι
τοῖς ἅλλοις. ἦ γὰρ ὅ γ’ ὀλοιῇσι φρεσὶ θύει,
οὐδέ τι οἶδε νοῆσαι ἅμα πρόσσω καὶ ὀπίσσω,
ὅππως οἱ παρὰ νηυσὶ σόοι μαχέονται Ἀχαιοί.”
    ὣς φάτο· Πάτροκλος δὲ φίλῳ ἐπεπείθεθ’ ἑταίρῳ, (345)
ἐκ δ’ ἄγαγε κλισίης Βρισηίδα καλλιπάρῃον,
δῶκε δ’ ἄγειν. τὼ δ’ αὖτις ἴτην παρὰ νῆας Ἀχαιῶν
ἣ δ’ ἀέκουσ’ ἅμα τοῖσι γυνὴ κίεν.

292. ὑποβλήδην, adverb, 'interrupting' (ὑπό, βάλλω).
313, 314. ἀπολυμαίνεσθαι, ἀπελυμαίνοντο, 'purify oneself' (cf. λύματα, l. 314, things washed away, 'defilements').
335. ἐπαίτιοι, 'blameworthy' (ἐπί, αἴτιος. Cf. αἰτία, αἰτιάομαι).